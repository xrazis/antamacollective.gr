---
title: "Περιβαλλοντικό έγκλημα στις Σκουριές"
meta_title: ""
description: ""
date: 2022-05-22
image: "/images/blog/20230522-01.png"
categories: [ "Περιβάλλον" ]
author: "Antama"
tags: [ "Δικαιώματα" ]
draft: false
---

Η ταυτότητα της περιοχής

Τρεις δασικοί οικότοποι, αρχέγονα δάση με αιωνόβιες οξιές και δρυς (σπάνια σε όλη την Ελλάδα) αλλά και φιλύρες,
καστανιές, οστρύες, δάφνες, αριές, πουρνάρια μέχρι λεύκες και πλατάνια (στο σημείο που τα πλούσια δάση καταλήγουν στη
θάλασσα). Ένα από αυτά τα δάση θεωρείται από τα πιο όμορφα πλατύφυλλα στην Ελλάδα. Το «χρυσό» τοπίο περιλαμβάνει ακόμα
ποτάμια, χαράδρες και βάθρες. Στην ευρύτερη περιοχή ευδοκιμούν 33 σημαντικά φυτά, όπως το εκουιζέτο το οποίο έχει
επιβιώσει από τους προϊστορικούς χρόνους. Από αυτή τη μοναδική δασική έκταση, λοιπόν, έχουν ήδη καταστραφεί 450
στρέμματα για τη δημιουργία των υποστηρικτών δομών που είχε ανάγκη η περιοχή, όπως ο δρόμος που συνδέει σήμερα τις
Σκουριές με το χωριό Μεγάλη Παναγιά, έναν από τους καλύτερα κατασκευασμένους περιφερειακούς δρόμους στην Ελλάδα. Αν το
έργο της Eldorado Gold προχωρήσει τελικά, η απώλεια δασικής έκτασης θα είναι δραματική, μιας και θα απαιτηθούν άλλα 391
στρέμματα μέχρι την ολοκλήρωση του open pit (ανοιχτής εξόρυξης) στις Σκουριές, 1269 στρέμματα για τον χώρο απόθεσης των
αποβλήτων στα ρέματα Καρατζά και Λοτσάνικο, 126 στρέμματα για επιφανειακές εγκαταστάσεις και 430 στρέμματα για κατασκευή
νέων δρόμων.

Η αμφιλεγόμενη διαδικασία εξόρυξης

Πρόκειται για τη διαδικασία της ακαριαίας τήξης (flash smelting) η οποία χρησιμοποιείται κατά κόρον από μεταλλεία σε όλο
τον κόσμο. Το πρόβλημα είναι ότι αυτή η μέθοδος εξόρυξης θεωρείται ασφαλής, μόνο αν το μείγμα εδάφους προς επεξεργασία
δεν ξεπερνά σε περιεκτικότητα το 0,2% σε αρσενικό. Είναι απίστευτο λοιπόν το γεγονός πως η ελληνική κυβέρνηση ενέκρινε
–βάση μια εντελώς πρόχειρης περιβαλλοντικής μελέτης- την απόφαση για αυτή την επεξεργασία, ενώ τα επίπεδα αρσενικού στο
έδαφος της περιοχής φτάνουν το 11%. Παγκοσμίως δεν υπάρχει ούτε ένα μεταλλείο που να επεξεργάζεται τα συμπυκνώματα αυτά
με την τόσο μεγάλη περιεκτικότητα, γιατί η επικινδυνότητα σε ένα δεύτερο στάδιο επεξεργασίας και απόθεσης των εξαιρετικά
τοξικών λυμάτων είναι πολύ αυξημένη. Επίσης να σημειωθεί πως η παραπάνω ανοιχτή εξόρυξη θα πρέπει να συνοδεύεται από
χρήση εκρηκτικών τέτοιας ποσότητας που σε 11 χρόνια θα μιλάμε για 16.878 τόνους. Οι εκπομπές μικροσωματιδίων από τη
σκόνη που θα δημιουργούν τα εκρηκτικά θα είναι πολύ πάνω από τα επιτρεπτά όρια.

Το ξεπούλημα της δημόσιας περιουσίας και ο αγώνας των κατοίκων

Τέσσερα χρόνια τώρα ακούμε πάρα πολλά για τις Σκουριές και τα μεταλλεία της που θέλει να εκμεταλλευτεί με νέους όρους η
εταιρεία Eldorado Gold (η οποία απέκτησε μέσα σε μια νύχτα στις αρχές του 2012 με την έγκριση του τέως υπουργού Γιώργου
Παπακωνσταντίνου τα δικαιώματα διαχείρισης της εταιρείας «Ελληνικός Χρυσός»). Aκούμε για τον σθεναρό αγώνα της
συντριπτικής πλειοψηφίας των κατοίκων ενάντια σε αυτό το φαραωνικών διαστάσεων έργο και για τις διαμαρτυρίες των
λιγότερων εκείνων που είναι υπέρ του έργου, αλλά δεν ακούγονται και τόσα πολλά για τις περιβαλλοντικές επιπτώσεις του.
Στεκόμαστε αλληλέγγυοι στο δίκαιο αγώνα των κατοίκων της Χαλκιδικής, ενάντια σε κάθε “Eldorado Gold” και στην
περιβαλλοντική καταστροφή που θέλει να προκαλέσει στο βωμό του κέρδους.
Πηγές:
https://el.wikipedia.org/wiki
https://www.naturanrg.gr/periballontiko-egklhma-stis.../
https://www.efsyn.gr/.../211917_skoyries-halkidikis-i...
