---
title: "Παύλος Καρρέρ"
meta_title: ""
description: ""
date: 2023-04-07
image: "/images/blog/20230407-01.png"
categories: [ "Τέχνη" ]
author: "Antama"
tags: [ "Άνθρωποι" ]
draft: false
---

Ο Παύλος Καρρέρ γεννήθηκε στη Ζάκυνθο στις 12 Μαΐου του 1829.
Χαρακτηρίστηκε ως ο πρώτος Έλληνας «εθνικός» μουσουργός. Ήταν γόνος αριστοκρατικής οικογένειας και σύζυγός του ήταν η
Ισαβέλλα Ιατρά, υψίφωνος, η οποία ήταν και πρωταγωνίστρια των έργων του.
Το 1848 μετακόμιζει στην Κέρκυρα, όπου λέγεται ότι σπούδασε δίπλα στο Νικόλαο Χαλικιόπουλο Μάντζαρο.

Στις 10 Μαΐου 1850 εγκαταστάθηκε στο Μιλάνο. Εκεί ξεκίνησε μαθήματα ανωτέρων θεωρητικών και σε λίγους μήνες άρχισαν να
παίζονται έργα του και να εξελίσσεται ραγδαία. Το καλοκαίρι του 1852 κανει το οπερατικό του ντεμπούτο στο θέατρο Carcano
με την όπερα «Δάντης και Βεατρίκη» σε λιμπρέτο του Serafino Torelli.

Εκείνη την περίοδο έγραψε επίσης τις όπερες «Ισαβέλλα του Άσπεν» και «Νεκραναστημένη», την οποία ο συνθέτης προσπάθησε
ανεπιτυχώς να την ανεβάσει στο θέατρο της «Σκάλας» του Μιλάνου. Αυτό τον επηρέασε πολύ αρνητικά ψυχολογικά και
απογοητευμένος από την κατάσταση εγκαταλείπει το Μιλάνο στις 29 Ιουλίου 1857.
Στις όπερες που συνθέτει μετά την επιστροφή του στη Ζάκυνθο, στρέφεται στο «φολκλόρ», επτανησιακό και νεοελληνικό. Η
Επτάνησος βιώνει εκείνη την εποχή μία εκρηκτική κοινωνικοπολιτική κατάσταση, αγωνιζόμενη για την ανεξαρτητοποίησή της
από τη βρετανική προστασία και την ένωσή της με το νέο ελληνικό κράτος.
Μέσα σε αυτήν την ατμόσφαιρα αποφασίζει να συνθέσει, τον «Μάρκο Βότζαρη» (1858-60) και σταδιακά εξελίσσεται σε πρωτοπόρο
της ιδέας και της πράξης της εθνικής μουσικής.
Δυστυχώς δεν υπήρχε τότε ελληνικός μελοδραματικός θίασος και κατ’ ανάγκην πολλά έργα εκτελούνταν από Ιταλούς
τραγουδιστές στα ιταλικά.

Μία ακόμη όπερά του που ξεχωρίζουμε είναι η «Μαραθών-Σαλαμίς», που γράφτηκε το 1886-1887 και δεν κατάφερε να
παρουσιαστεί μέχρι τις 9 Φεβρουαρίου του 2003! Ο Καρρέρ συνέθεσε ακόμη τις όπερες «Δέσπω», «Μαριάνθη», «Μαρία
Αντωνιέτα», πολυάριθμα τραγούδια σε ελληνικούς στίχους, εκκλησιαστικά έργα και μπαλέτα. Τελος, ο Παύλος Καρρερ απεβίωσε
στη Ζάκυνθο στις 7 Ιουνίου 1896.

Πηγές :

- https://el.wikipedia.org,
- https://apho.gr/innerpage/233/gr
- https://zakynthos-museumsolomos.gr/museum-solomos-2019.html
