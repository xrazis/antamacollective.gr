---
title: "Όλοι στη Πορεία στις 28 Φλεβάρη. Όλοι στους δρόμους!!"
meta_title: ""
description: ""
date: 2024-02-22
image: "/images/blog/20240222-01.png"
categories: [ "Ανακοινώσεις" ]
author: "Antama"
tags: [ "Δολοφονία", "Κρατική ανεπάρκεια" ]
draft: false
---

28-02-2023

Δύο αμαξοστοιχίες συγκρούονται μετωπικά στην περιοχή των Τεμπών. Η μια αμαξοστοιχία μεταφέρει ανθρώπους στο καθιερωμένο
νυχτερινό δρομολόγιο Αθήνα – Θεσσαλονίκη , η άλλη εμπορική με δυο επιβαίνοντες. Η σύγκρουση των δύο είχε σαν αποτέλεσμα
τον θάνατο 57 ανθρώπων.
Οι τραγικές ελλείψεις στα μέτρα ασφαλείας στους σταθμούς , η έλλειψη προσωπικού και η γενικότερη εγκατάλειψη του
σιδηροδρομικού δικτύου συνετέλεσαν, έτσι ώστε ένας λάθος χειρισμός του σταθμάρχη να μην μπορεί να γίνει αντιληπτός από
το σύστημα ασφαλείας και να προκληθεί η σύγκρουση των τραίνων.

Από εκείνη τη στιγμή ξεκινά η οργανωμένη συγκάλυψη του εγκλήματος από την κυβέρνηση Μητσοτάκη και την πλειοψηφία των
ΜΜΕ. Παρά τις κοινωνικές αντιδράσεις και διαμαρτυρίες που κράτησαν για μέρες, η κυβέρνηση προσπαθεί να ρίξει όλη την
ευθύνη στο σταθμάρχη ενώ ταυτόχρονα προσπαθεί να απαξιώσει το συμβάν με προκλητικές δηλώσεις και μεθοδεύσεις όλο αυτό το
διάστημα. Λογικό, προσπαθούν να καλύψουν την εγκληματική τους αμέλεια για την κατάσταση του δικτύου παρά τις
επισημάνσεις και προειδοποιήσεις των εργαζομένων. Προσπαθούν να καλύψουν το αποτέλεσμα της ιδιωτικοποίησης των τραίνων
από την κυβέρνηση ΣΥΡΙΖΑ που είχε οδήγησε στην περεταίρω εγκατάλειψη του δικτύου.
Οι συγγενείς των θυμάτων κινήθηκαν νομικά ζητώντας την άρση ασυλίας των βουλευτών, καθώς και να αποδοθούν ευθύνες και
κατηγορίες στα εμπλεκόμενα πολιτικά πρόσωπα. Δυστυχώς όμως η επιτροπή που συστάθηκε από την βουλή έληξε με βιαστικό
τρόπο παρά τις παρεμβάσεις και τις αντιδράσεις από κάποια κόμματα της αντιπολίτευσης. Από την επιτροπή αποκλείστηκαν
μάρτυρες που δεν ήταν της αρεσκείας της κυβέρνησης όπως εμπειρογνώμονες που είχαν συντάξει εκθέσεις για το συμβάν καθώς
και διευθύνοντες σύμβουλοι της ΤΡΑΙΝΟΣΕ και ΟΣΕ και εργαζόμενοι στα τρένα. Το ευρωπαϊκό κοινοβούλιο κάλεσε την κ.
Καρυστιανού εκπρόσωπο των συγγενών των θυμάτων σε συζήτηση μετά από
καταγγελίες για την ελληνική δικαιοσύνη, ενώ η ελληνική κυβέρνηση με πρωτοβουλία του αρμόδιου υπουργού έριξε μπετόν στο
χώρο της σύγκρουσης των τρένων προσπαθώντας να κρύψει περαιτέρω στοιχεία για το έγκλημα.

28-02-2024

Ένας χρόνος μετά. Τον αγώνα για δικαιοσύνη για το έγκλημα στα Τέμπη τον συντροφεύουν και οι αγώνες των αγροτών για ζωή
με αξιοπρέπεια , οι αγώνες των φοιτητών , των μαθητών και των εκπαιδευτικών για δημόσια ελεύθερη και δωρεάν παιδεία, ο
αγώνας των εργαζομένων σε όλους τους κλάδους διεκδικώντας αυξήσεις στους μισθούς και συλλογικές συμβάσεις με
δικαιώματα , τις κινητοποιήσεις ενάντια στους πλειστηριασμούς την ακρίβεια τις ιδιωτικοποιήσεις και τους πολέμους . Στις
28 Φλεβάρη έχει προκηρυχθεί πανεργατική απεργία ως αποτέλεσμα όλων αυτών των κοινωνικών διεργασιών, αντιδράσεων και
αντιστάσεων απέναντι στην κυβέρνηση και το πολιτικό σύστημα. Διψάμε για δικαιοσύνη, ειρήνη και ζωή με ελευθερία και
αξιοπρέπεια.
Συμμετέχουμε στηρίζουμε την απεργιακή κινητοποίηση στις 28 Φλεβάρη στις 09:30 το πρωί στην πλατεία αγίου Μάρκου.
