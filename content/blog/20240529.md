---
title: "Ya Basta!"
meta_title: ""
description: ""
date: 2024-05-29
image: "/images/blog/20240529-01.png"
categories: [ "Κοινωνικά" ]
author: "Antama"
tags: [ "Κρατική ανεπάρκεια", "Τουρισμός" ]
draft: false
---

Πρόσφατα ενημερωθήκαμε από τον τοπικό τύπο , ότι έχει εγκατασταθεί στον πύργο ελέγχου του στρατιωτικού αεροδρομίου της
Ανδραβίδας καινούριο ραντάρ , δώρο της Fraport στο στρατιωτικό αεροδρόμιο , το οποίο αντικαθιστά το υπάρχον, το οποίο
δεν ήταν ικανό να εξυπηρετήσει τις πτήσεις που δεχόταν το αεροδρόμιο της Ζακύνθου , με αποτέλεσμα να υπάρχει ο κίνδυνος
ατυχημάτων και από καθαρή τύχη δεν έχουν συμβεί τόσα χρόνια , ενώ δίνει και τη δυνατότητα να αυξηθούν οι πτήσεις προς το
νησί μας . Το ραντάρ δεν έχει τεθεί σε λειτουργία ακόμα καθώς δεν υπάρχουν εκπαιδευμένοι στρατιωτικοί χειριστές για
αντίστοιχο ραντάρ . Η καθυστέρηση αυτή έχει ξεσηκώσει θύελα από τη μεριά του κ. Βουλευτή και των μεγαλοξενοδόχων του
νησιού και όχι γιατί νοιάζονται για την ασφάλεια των επιβατών. Περισσότερες πτήσεις , περισσότεροι τουρίστες ,
περισσότερα κέρδη , λένε , αν δεν λειτουργήσει το ραντάρ θα χαθούν 1.700 πτήσεις οι οποίες σύμφωνα με τα λεγόμενα τους
θα ανέβαζαν οικονομικά το νησί.

Καταρχάς να ξεκαθαρίσουμε ότι το νέο ραντάρ πρέπει να λειτουργήσει άμεσα έτσι ώστε να πραγματοποιούνται με ασφάλεια οι
πτήσεις που έχουν προορισμό το νησί μας και όχι μόνο , καθώς εξυπηρετεί και άλλα κοντινά αεροδρόμια , κάτι το οποίο θα
έπρεπε να είχε συμβεί πριν πολλά χρόνια. Όσον αφορά τις προθέσεις του βουλευτή Ζακύνθου και των μεγαλοξενοδόχων για
περαιτέρω αύξηση των πτήσεων και των κερδών τους κατ’ επέκταση , μας βρίσκει αντίθετους. Μας βρίσκει αντίθετους γιατί
μια επιπλέον αύξηση επισκεπτών θα επιφέρει καταστροφικές επιπτώσεις στον τόπο μας. Με τι δίκτυο βιολογικού, ύδρευσης ,
οδικό θα υποδεχθούμε επιπλέον επισκέπτες , ενώ υπάρχουν τρομερές ελλείψεις στα ήδη υπάρχοντα ; Που θα πηγαίνουν τα
επιπλέον σκουπίδια ενώ δεν μπορούμε να διαχειριστούμε ούτε τον όγκο σκουπιδιών που δημιουργείται κατά την χειμερινή
περίοδο; Αναρωτιόμαστε πραγματικά αν αυτοί (μεγαλοξενοδόχοι , αεροπορικές , ταξιδιωτικές εταιρείες) που θέλουν παραπάνω
πτήσεις ,ζουν στον ίδιο τόπο με όλους εμάς , αλλά μάλλον το να γεμίσει σήμερα η τσέπη τους είναι πιο σημαντικό από το
μέλλον του νησιού μας και το δικό μας. Είναι επιτακτική ανάγκη να μπει φρένο στη λογική του υπερτουρισμού και να
αρχίσουμε να χαράζουμε μια νέα πολιτική για τον τουρισμό όπου η αειφορία και η φέρουσα ικανότητα του νησιού μας θα
αποτελούν βασικούς γνώμονες για τον σχεδιασμό και την ανάπτυξη του. Ας μην αφήσουμε τον τόπο μας στα χέρια όσων τον
λυμαίνονται όλα αυτά τα χρόνια , να πάρουμε την κατάσταση στα χέρια μας.

