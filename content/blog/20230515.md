---
title: "Το περιβάλλον εκτός κάλπης"
meta_title: ""
description: ""
date: 2023-05-15
image: "/images/blog/20230515-01.png"
categories: [ "Κοινωνικά" ]
author: "Antama"
tags: [ "Δικαιώματα" ]
draft: false
---

Καθώς ο χρόνος προς τις κάλπες μετρά αντίστροφα, δεν πρέπει να απουσιάζουν από τον προεκλογικό πολιτικό διάλογο και τον
προγραμματισμό των κομμάτων ζωτικής σημασίας προτάσεις για τη διατήρηση της βιοποικιλότητας και της κλιματικής
σταθερότητας, καθώς και για ενίσχυση της διαφάνειας και της δημοκρατικής διακυβέρνησης.
Το περιβάλλον, η ασφάλειά μας από τις ολοένα και πιο δραματικές φυσικές καταστροφές, η ξεκάθαρη νομοθεσία και η
ανθεκτικότητα της οικονομίας μας απέναντι στην κλιματική κρίση και την απώλεια της φύσης, οφείλουν να είναι στην πρώτη
γραμμή της προεκλογικής ατζέντας.

Ανάμεσα λοιπόν στις πολλές περιβαλλοντικές προκλήσεις που αντιμετωπίζει η χώρα μας, το περιβαλλοντικό κίνημα ξεχωρίζει
τα τέσσερα θέματα κομβικής σημασίας, τα οποία θα έπρεπε να βρίσκονται στην κορυφή των προγραμμάτων όλων των κομμάτων και
για τα οποία ζητά σαφείς δεσμεύσεις:

Άμεση και ανυποχώρητη προώθηση των διαταγμάτων προστασίας των περιοχών Natura. Η απαράδεκτη αυτή εκκρεμότητα έχει αφήσει
τις σημαντικότερες περιοχές της χώρας μας για τη φύση στον αέρα, χωρίς ουσιαστική προστασία, σαφές σχέδιο και ανθρώπινο
προσωπικό. Η κατάσταση αυτή υπονομεύει ταυτόχρονα τις προοπτικές των τοπικών κοινωνιών για βιώσιμη ανάπτυξη, καθώς οι
κάτοικοι στις περιοχές που φιλοξενούν πολύτιμους βιοτόπους δεν είναι σε θέση να γνωρίζουν ακριβώς τι ισχύει και σε ποιες
ζώνες μπορούν να λειτουργήσουν και να αναπτύξουν δραστηριότητες νόμιμα και χωρίς κίνδυνο να προκαλέσουν κάποια
υποβάθμιση.

Αποφασιστικό τέλος στη διαχρονική και διάχυτη αυθαιρεσία εις βάρος της ελληνικής φύσης και των πολύτιμων οικοσυστημάτων.
Η κατάσταση αυτή που ντροπιάζει τη χώρα μας διεθνώς πλήττει σοβαρά τις φυσικές άμυνες της Ελλάδας απέναντι σε
καταστροφές με εκατοντάδες θύματα και χαμένες περιουσίες. Είναι απαραίτητο να υπάρξει ισχυρός περιβαλλοντικός έλεγχος,
με διαφάνεια και λογοδοσία, μέσα από τη δημιουργία ανεξάρτητης αρχής περιβαλλοντικών ελέγχων που θα εγγυηθεί ότι δεν θα
υπάρξει πλέον καμία ανοχή στην αυθαίρετη δόμηση και το περιβαλλοντικό έγκλημα.
Εγκατάλειψη των παράλογων σχεδίων για εξορύξεις πετρελαίου και φυσικού αερίου σε θάλασσα και ξηρά, τα οποία είναι
δεδομένο ότι όχι απλώς δε θα μας σώσουν από την ενεργειακή κρίση, αλλά θα βυθίσουν τη χώρα σε βαθύτερη εξάρτηση από τα
επιβλαβή και κοστοβόρα ορυκτά καύσιμα.

Κλείσιμο και περιβαλλοντική αποκατάσταση όλων των παράνομων χωματερών και αναμόρφωση του εθνικού συστήματος διαχείρισης
αποβλήτων με βάση τις αρχές “μείωση - επανάχρηση - ανακύκλωση”. Απαραίτητη προϋπόθεση ο αποκλεισμός από κάθε πολιτικό
σχεδιασμό των μεθόδων καύσης απορριμμάτων που έχουν μεγάλο περιβαλλοντικό αποτύπωμα, τεράστιο οικονομικό κόστος και
υποσκάπτουν την ίδια τη βάση της ανακύκλωσης.

Πώς είναι δυνατόν να οδεύουμε στην κρίσιμη στιγμή της κάλπης των εθνικών εκλογών και να μην συζητάμε για το ίδιο μας το
μέλλον, την ποιότητα ζωής μας, την ασφάλεια και την υγεία μας;
Θα υπάρξουν άραγε τεκμηριωμένες τοποθετήσεις γύρω από την ουσιαστική προστασία της φύσης;
Σκέφτεται κανείς υποψήφιος σοβαρά τον τερματισμό της ανομίας με τις παράνομες χωματερές και τα αυθαίρετα που μας
ντροπιάζουν διεθνώς, αλλά και μας στοιχίζουν οικονομικά και περιβαλλοντικά;
Λαμβάνονται υπόψη τα δεδομένα της κλιματικής κρίσης και η προστασία από τις επακόλουθες και συνεχώς αυξανόμενες φυσικές
καταστροφές; Πώς εν τέλει, μπορούμε να θωρακίσουμε τη χώρα μας και τις ζωές μας;

Σε αυτή την εποχή της γενικευμένης περιβαλλοντικής κρίσης, τα κοινοβουλευτικά κόμματα στην έως τώρα προεκλογική
ρητορική, ελάχιστη σημασία έχουν δώσει στο περιβάλλον και τη βιωσιμότητα ως κριτήριο ανάπτυξης, αλλά και κοινωνικής
ευημερίας.

Ενόψει των εθνικών εκλογών οφείλουμε να αναρωτηθούμε ποιο είναι το κράτος που μας αξίζει και να διεκδικήσουμε από όλους
τους υποψηφίους και τα κόμματα ξεκάθαρες περιβαλλοντικές δεσμεύσεις. Δεν μπορούμε να ελπίζουμε σε ένα ευοίωνο μέλλον για
εμάς και τα παιδιά μας χωρίς ουσιαστική προστασία της φύσης και δεν μπορούμε να οδεύουμε σε εθνικές εκλογές χωρίς να
συζητάμε για αυτό.

Πηγή: cnn.gr

Εικόνα: www.un.org
