---
title: "«Χαμογέλα, ρε... τι σου ζητάνε;»"
meta_title: ""
description: ""
date: 2022-06-02
image: "/images/blog/20230602-01.png"
categories: [ "Τέχνη" ]
author: "Antama"
tags: [ "Συγγραφείς" ]
draft: false
---

[...] "Η ζωή μας μια φορά μας δίνεται, άπαξ, που λένε, σα μια μοναδική ευκαιρία. Τουλάχιστον μ’ αυτή την αυτόνομη μορφή
της δεν πρόκειται να ξανα-υπάρξουμε ποτέ. Και μείς τι την κάνουμε ρε, αντί να τη ζήσουμε; Τι την κάνουμε; Τη σέρνουμε
από δω κι από κει δολοφονώντας την.

Οργανωμένη κοινωνία, οργανωμένες ανθρώπινες σχέσεις. Μα αφού είναι οργανωμένες, πώς είναι σχέσεις; Σχέση σημαίνει
συνάντηση, σημαίνει έκπληξη, σημαίνει γέννα συναισθήματος, πώς να οργανώσεις τα συναισθήματα.
Έτσι, μ’ αυτή την κωλοεφεύρεση που τη λένε ρολόι, σπρώχνουμε τις ώρες και τις μέρες σα να μας είναι βάρος, και μας είναι
βάρος, γιατί δε ζούμε, κατάλαβες; Όλο κοιτάμε το ρολόι, να φύγει κι αυτή η ώρα, να φύγει κι αυτή η μέρα, να έρθει το
αύριο, και πάλι φτου κι απ’ την αρχή.

Χωρίσαμε τη μέρα σε πτώματα στιγμών, σε σκοτωμένες ώρες που θα τις θάβουμε μέσα μας, μέσα στις σπηλιές του είναι μας,
στις σπηλιές όπου γεννιέται η ελευθερία της επιθυμίας, και τις μπαζώνουμε με όλων των ειδών τα σκατά και τα σκουπίδια
που μας πασάρουν σαν “αξίες”, σαν “ηθική”, σαν “πολιτισμό”.

Κάναμε το σώμα μας ένα απέραντο νεκροταφείο δολοφονημένων επιθυμιών και προσδοκιών, αφήνουμε τα πιο σημαντικά, τα πιο
ουσιαστικά πράγματα, όπως να παίξουμε και να χαρούμε μεταξύ μας, να παίξουμε και να χαρούμε με τα παιδιά και τα ζώα, με
τα λουλούδια και τα δέντρα, να κάνουμε έρωτα, να απολαύσουμε τη φύση, τις ομορφιές του ανθρώπινου χεριού και του
πνεύματος, να κατεβούμε τρυφερά μέσα μας, να γνωρίσουμε τον εαυτό μας και τον διπλανό μας.

Όλα, όλα τα αφήνουμε για το αύριο που δε θα ‘ρθει ποτέ… Αφού ανατέλλει, δύει ο ήλιος και δεν πάμε πουθενά αλλού, παρά
μόνο στο θάνατο, και εμείς οι μαλάκες, αντί να κλαίμε το δειλινό που χάθηκε άλλη μια μέρα απ’ τη ζωή μας,
χαιρόμαστε." [...]

Ο Χρόνης Μίσσιος στο απόσπασμα αυτό από το βιβλίο του με τίτλο «Χαμογέλα, ρε... τι σου ζητάνε;» θέλει να μας επισημάνει
πως οι άνθρωποι δυστυχώς δεν προλαβαίνουμε να σκεφτούμε και να καταλάβουμε, τι σημαίνει ζωή. Ποτέ δεν έχουμε χρόνο για
να ζήσουμε ποιοτικά και ο λόγος είναι ότι καθημερινά παλεύουμε για την επιβίωση μας κι όταν φτάσει το τέλος της ημέρας,
αντί να κλαίμε γιατί πέρασε άλλη μια μέρα, εμείς χαιρόμαστε. Και αυτό γιατί η μέρα μας είναι φορτωμένη με οδύνη, με
άγχος, με κυνηγητό, με προβλήματα. Καλό είναι λοιπόν να μην ξεχνάμε να ζήσουμε την κάθε μας στιγμή με πάθος την κάθε
γιατί ο χρόνος περνάει γρήγορα...
