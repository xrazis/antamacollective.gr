---
title: "Οι <<απόντες>> των εκλογών"
meta_title: ""
description: ""
date: 2022-05-13
image: "/images/blog/20230513-01.png"
categories: [ "Κοινωνικά" ]
author: "Antama"
tags: [ "Δικαιώματα" ]
draft: false
---

Καθώς βαδίζουμε ολοταχώς για τις εθνικές εκλογές στις 21 Μάη και η πολιτική αντιπαράθεση μεταξύ των κομμάτων κορυφώνεται
όλοι ανεξαιρέτως παροτρύνουν τον κόσμο να πάει στις κάλπες και να ασκήσει το εκλογικό του δικαίωμα και ειδικά τους
νέους. Λίγες μέρες πριν από την εκλογική ‘’μάχη’’ , όλοι οι πολιτικοί αρχηγοί ευελπιστούν σε αυξημένα ποσοστά έτσι ώστε
να έχουν το πάνω χέρι στο σχηματισμό της επόμενης κυβέρνησης , είτε για να διασφαλίσουν την είσοδό τους στη βουλή.

Δυστυχώς στις φετινές εκλογές θα είναι απόντες δεκάδες χιλιάδες εργαζόμενοι σε τουριστικές επιχειρήσεις που δεν
εργάζονται στο τόπο καταγωγής τους καθώς και πολλοί φοιτητές. Οι λόγοι που δεν θα φτάσουν στην κάλπη της Κυριακής όλοι
αυτοί οι άνθρωποι είναι πολλοί. Για τους εργαζόμενους στον τουρισμό οι άδειες δεν είναι κάτι δεδομένο τις περισσότερες
φορές , ενώ ταυτόχρονα για πολλούς από αυτούς τα έξοδα μεταφοράς είναι απαγορευτικά. Για τους φοιτητές ισχύει το ίδιο
για τα έξοδα μεταφοράς καθώς επίσης και ο χρόνος των εκλογών συμπίπτει και με την περίοδο των εξετάσεων και παράδοσης
των εργασιών τους.

Άραγε , για ποιο λόγο δεν δόθηκε καμιά λύση σε ένα τόσο σοβαρό πρόβλημα ; Μόνο το ΜΕΡΑ25 και το ΚΚΕ κατέθεσαν
τροπολογίες επί του εκλογικού νόμου για την συμμετοχή των φοιτητών και των εργαζομένων στον τουρισμό στις εκλογές ,
τροπολογίες οι οποίες δεν στηρίχτηκαν από τα υπόλοιπα κόμματα. Το γεγονός ότι, ενώ καλούν τον λαό να συμμετάσχει στις
εκλογές , από την άλλη δεν στηρίζουν προτάσεις που θα το διευκόλυναν να γίνει , μας γεμίζει αμφιβολίες για τις
πραγματικές τους προθέσεις.

Σε μια εποχή που υπάρχει πρόβλημα αντιπροσώπευσης των πολιτών από τα πολιτικά κόμματα και απαξίωση του εκλογικού
συστήματος φτάνοντας η αποχή στο 42% στις εκλογές του 2019 , ο αποκλεισμός από αυτές όλο και περισσότερων κοινωνικών
ομάδων σίγουρα αποδυναμώνει το θεσμό των εκλογών αλλά και το ίδιο το πολίτευμα. Πρέπει να χτιστούν οι βάσεις για κάτι
νέο πιο δημοκρατικό πιο συμμετοχικό και πιο αποτελεσματικό.
