---
title: "Πόλεμος μετά από μια εκδήλωση για την ειρήνη"
meta_title: ""
description: ""
date: 2024-02-20
image: "/images/blog/20240220-01.png"
categories: [ "Δράσεις", "Ανακοινώσεις" ]
author: "Antama"
tags: [ "Δικαιώματα", "Πόλεμος" ]
draft: false
---

Τις περασμένες μέρες και αφού έγινε η εκδήλωση για την Παλαιστίνη (Κυριακή 11 Φεβρουαρίου), γίναμε παρατηρητές διάφορων
γεγονότων, άρθρων και κριτικών για την ημέρα εκείνη. Ειδικά ένα άρθρο που ήρθε ως απάντηση ενός άλλου, μας προβλημάτισε
ιδιαίτερα με τις τόσο αντιφατικές ιδέες και προτάσεις, που δύσκολα θα μπορούσε να αποδεχτεί και ο πιο καλόπιστος
αναγνώστης.

Ενώ η εκδήλωση που συνδιοργανώθηκε από την ΕΛΜΕΖ, τη 1η Ένωση Συλλόγων Γονέων Ζακύνθου, τη ΕΕΔΥΕ και τον σύλλογο
εκπαιδευτικών πρωτοβάθμιας εκπαίδευσης, ήταν αφιερωμένη στα παιδιά της Παλαιστίνης και τη γενοκτονία που συντελείται,
δεν ήταν κανείς από τα διοικητικά στελέχη της Διεύθυνσης Πρωτοβάθμιας και Δευτεροβάθμιας Εκπαίδευσης. Πέραν αυτού, η
Διεύθυνση της Πρωτοβάθμιας φρέναρε απότομα με νόμιμες διαδικασίες τους εκπαιδευτικούς και τα σχολεία απ’ το να
συμμετάσχουν, με τη πρόφαση ότι η εκδήλωση δεν ήταν ενταγμένη σε σχολικό πρόγραμμα. Χωρίς πολλές αντιδράσεις από τους
εκπαιδευτικούς μιας και στον κόσμο πια των αξιολογήσεων και με μισθούς πείνας δεν είναι εύκολο να αντιδράσεις, η υπόθεση
έκλεισε! Πολιτικά ορθά, με υπογραφή και με σφραγίδα.

Την βάφτισαν πολιτική εκδήλωση, αθωώνοντας τον εαυτό τους για να κοιμηθούν ήσυχοι. Προσβάλλοντας έτσι όσους συμμετείχαν.
Και κάνοντας γονείς, δασκάλους, μαθητές, καθηγητές, μουσικούς, καλλιτέχνες να φαίνονται σαν πολιτικοί εγκάθετοι,
αντισημίτες και υποκινητές εντάσεων. Επειδή θέλησαν να κάνουν μια “μη εγκεκριμένη” εκδήλωση, λες και θα έπρεπε να πάρουν
την έγκριση του τοπικού κομματάρχη και του επιθεωρητή τους. Όπως στις εποχές της επταετίας που στιγμάτισαν τη χώρα μας,
έτσι και τώρα βιώνουμε κάτι αντίστοιχο. Η ελευθερία του λόγου συρρικνώνεται και πια φαίνεσαι εξωγήινος όταν παλεύεις για
το δικαίωμα του ανθρώπου στη ζωή.

Αυτό που δε θα πρέπει να ξεχνάμε, είναι ότι η ιστορία που γράφεται σήμερα στη Γάζα είναι μια γενοκτονία. Και όσο περνάει
ο καιρός θα είναι πιο ευδιάκριτο σε όλους. Και τότε κανείς θα πρέπει να σκεφτεί τι θα απαντήσει στους ανθρώπους του
μέλλοντος όταν ρωτηθεί τι έκανε στην γενοκτονία των Παλαιστινίων.
