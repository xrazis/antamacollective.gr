---
title: "Στο πλάι όσων αγωνίζονται για τη Ζωή, το Ψωμί και την Ελευθερία τους."
meta_title: ""
description: ""
date: 2023-11-21
image: "/images/blog/20231121-01.png"
categories: [ "Κοινωνικά" ]
author: "Antama"
tags: [ "Άνθρωποι", "Δικαιώματα" ]
draft: false
---

Την περασμένη Παρασκευή επισκέφθηκε το νησί μας ο Υφυπουργός Αγροτικής Ανάπτυξης και σε δηλώσεις του από κοινού με τον
βουλευτή Ζακύνθου, ανακοίνωσαν ότι θα ‘’εφαρμόσουν πολιτική’’ που θα στηρίξει τους αγρότες , άλλωστε αυτό συνηθίζουν να
κάνουν οι υπουργοί στις επισκέψεις τους. Αυτή τη φορά όμως η ανταπόκριση του κράτους ήταν αστραπιαία. Δεν περίμεναν να
περάσει ούτε το Σαββατοκύριακο που μεσολάβησε από την επίσκεψη του υφυπουργού στη Ζάκυνθο και κατευθείαν η ‘’βοήθεια ‘’
προς τους αγρότες ξεκίνησε.

Από το Σάββατο 18/11, τα τηλέφωνα όσων συμμετείχαν στην πανελλαδική κινητοποίηση των αγροτών το χειμώνα του 2021,
ζητώντας από την κυβέρνηση καλύτερη μεταχείριση έτσι ώστε να συνεχίσουν να υπάρχουν, άρχισαν να χτυπάνε. Στην άλλη άκρη
της γραμμής βρισκόταν το Τμήμα Τροχαίας Ζακύνθου, όπου τους ζητούσαν να παρευρεθούν στο τμήμα να συζητήσουν για τα
γεγονότα του 2021, στην ουσία για προανάκριση. Είναι ξεκάθαρο πως είναι πάγια πολιτική της κυβέρνησης ο εκφοβισμός όσων
αγωνίζονται ενάντια στη δυστοπία που ονομάζουν ΄ανάπτυξη’ και ‘στήριξη’ της κοινωνίας. Στόχος τους είναι η δημιουργία
μιας καθημερινότητας για την πλειοψηφία των ανθρώπων που θα την χαρακτηρίζει η προσπάθεια για επιβίωση και η καταστολή,
ενώ για τους λίγους τα κέρδη θα αυξάνονται.

Καταγγέλλουμε και καταδικάζουμε την κρατική, αστυνομική τρομοκρατία εις βάρος των αγροτών του νησιού μας. Να μην υπάρξει
καμιά δίωξη εις βάρος τους . Είμαστε και θα είμαστε στο πλάι όσων αγωνίζονται για τη Ζωή, το Ψωμί και την Ελευθερία
τους.
