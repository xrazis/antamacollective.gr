---
title: "Με τους οικοδόμους είμαστε μαζί!"
meta_title: ""
description: ""
date: 2023-11-08
image: "/images/blog/20231108-01.png"
categories: [ "Ανακοινώσεις" ]
author: "Antama"
tags: [ "Εργασία", "Δικαιώματα" ]
draft: false
---

Σήμερα 8/11/23 είναι ημέρα απεργίας για τον κλάδο των οικοδόμων. Θα μπορούσε κάποιος να αναρωτηθεί για ποιο λόγο
απεργούν , από τη στιγμή που η δουλειά στον κλάδο της οικοδομής έχει ανεβεί κατακόρυφα τα τελευταία χρόνια. Αυτό είναι
μια πραγματικότητα ,η δουλεία έχει αυξηθεί, όμως αυτή είναι η μια πλευρά του νομίσματος. Από την άλλη πλευρά όμως,
υπάρχει μια άλλη πραγματικότητα ,πιο σκληρή.

Η αύξηση της δουλειάς έχει ως αποτέλεσμα την εντατικοποίηση της εργασίας των εργαζομένων στον κλάδο . Όλα γίνονται σε
πολύ γρήγορους ρυθμούς και τα ωράρια εργασίας έχουν ξεφύγει πλέον και νόμιμα , μετά τον νόμο Γεωργιάδη για 13ωρες
εργασία την ημέρα , ενώ ένα μεγάλο ποσοστό εργάζεται και Κυριακές. Η συνεχόμενη κόπωση σε συνδυασμό με την έλλειψη
μέτρων ασφάλειας και υγιεινής είχε σαν αποτέλεσμα να χάσουν την ζωή τους 15 εργάτες οικοδόμοι από την αρχή του χρόνου
μέχρι σήμερα.

Ένα ακόμα σοβαρό πρόβλημα που αντιμετωπίζουν οι οικοδόμοι είναι η ελλιπής ασφάλιση η οποία έχει οδηγήσει πολλούς να
δουλεύουν πάνω στις σκαλωσιές σε προχωρημένη ηλικία ,καθώς δεν έχουν συμπληρώσει τον απαραίτητο αριθμό ενσήμων. Ενώ
συμβαίνει αυτό, η κυβέρνηση αρνείται να αποδώσει στους οικοδόμους τα ένσημα ‘’υπέρ αγνώστων’’ (ένσημα που προκύπτουν από
τις νομιμοποιήσεις αυθαιρέτων κατασκευών που και αυτές οικοδόμοι τις έφτιαξαν) . Αξίζει να σημειωθεί ότι τελευταία φορά
που αποδόθηκαν ήταν το 1984 , αν συνέβαινε και τώρα θα έδινε λύση στο συνταξιοδοτικό σε πολλούς εργαζόμενους στον κλάδο
της οικοδομής οι οποίοι έχασαν πολλά ένσημα κατά την περίοδο της οικονομικής κρίσης και κατά την πανδημία αργότερα.

Τα αιτήματα της Ομοσπονδίας Οικοδόμων Ελλάδας για τη σημερινή απεργία είναι:

- Αναγνώριση & διανομή των «υπέρ αγνώστων» ενσήμων
- Μέτρα υγείας & ασφάλειας στους χώρους δουλειάς
- Κήρυξη ως υποχρεωτικής της Συλλογικής Σύμβασης Εργασίας (ΣΣΕ)
- Υπογραφή εργοταξιακών συμβάσεων εργασίας σε εργοτάξια & χώρους δουλειάς με αυξήσεις σε όλα τα μεροκάματα.

Το δικαίωμα στην εργασία κάτω από ασφαλής συνθήκες είναι αδιαπραγμάτευτο, όπως επίσης και η απόδοση όλων των ενσήμων που
δικαιούνται. Εμείς ενώνουμε τις φωνές μας με τις δικές τους και στεκόμαστε αλληλέγγυοι στις διεκδικήσεις τους.Το
συνδικάτο οικοδόμων Ζακύνθου καλεί σε συγκέντρωση στις 10:00 στο εργατικό κέντρο.
