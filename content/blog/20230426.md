---
title: "Ελευθερία"
meta_title: ""
description: ""
date: 2022-04-26
image: "/images/blog/20230426-01.png"
categories: [ "Τέχνη" ]
author: "Antama"
tags: [ "" ]
draft: false
---

Ο σπάγκος δεν θα πρέπει να περιορίζει αλλά να στηρίζει τον χαρταετό στο πέταγμα του.
Αν η ελευθερία γενικά είναι αδιαίρετη, ειδικά η πνευματική ελευθερία είναι και απεριόριστη. Να θέτεις φραγμούς στη
δημιουργική ελευθερία, είναι σαν να θέτεις φραγμούς στην έμπνευση, σαν να θέτεις φραγμούς στην τρέλα. Η γνήσια
δημιουργία είναι κάθε φορά μετάθεση των ορίων της ανθρώπινης ευαισθησίας, άνοιγμα καινούργιων χώρων και κόσμων. Πώς να
συνυπάρξει με τη βλοσυρή οριοθέτηση που θα επιχειρούσε ο φορέας κάποιας εξουσίας;

Όλοι αυτοί οι περιορισμοί της πνευματικής δημιουργίας που επιβάλλονται στο όνομα του έθνους ή της θρησκείας ή της
σεμνότητας ή άλλων καθιερωμένων αξιών, ενεργούν παρεμποδιστικά στην ανάπτυξη του πνευματικού προβληματισμού προς
ορισμένες κατευθύνσεις.

Η ελευθερία οφείλει να είναι αίτημα και αυτοσκοπός κάθε υγιούς πολιτισμού ο οποίος επιθυμεί να ζει αξιοπρεπώς και όχι
απλώς να επιβιώνει. Άλλωστε η φλόγα της, τροφοδοτεί το πνεύμα του ανθρώπου ο οποίος ανά τις εποχές αποζητά να εντοπίσει
το νόημα της ζωής του.

Ο John Stuart Mill τονίζει πως ένα κράτος που επιχειρεί να σμικρύνει τους ανθρώπους του, για να είναι πιο πειθήνια
όργανα στα χέρια του ή και γι' αγαθούς σκοπούς, θα διαπιστώσει ότι με μικρούς ανθρώπους δε μπορεί να γίνει τίποτα
μεγάλο.
Και φυσικά και θέλει αρετή και τόλμη η ελευθερία. ( Α. Κάλβος )

Πηγές:

- Γ.Κουμάντος Η ελευθερία σαν αίτημα και σαν πρόσχημα
- John Stuart Mill Περί ελευθερίας
