---
title: "2ο Δημοτικό Ζακύνθου"
meta_title: ""
description: ""
date: 2024-10-19
image: "/images/blog/20241019-01.png"
categories: [ "Κοινωνικά" ]
author: "Antama"
tags: [ "Κρατική ανεπάρκεια" ]
draft: false
---

Ως πολίτες αυτής της χώρας γνωρίζουμε καλά και βιώνουμε καθημερινά την κακή ποιότητα των δημοσίων κτιρίων της χώρας μας
με κύριες αναφορές στα σχολεία, τα νοσοκομεία και τις δημόσιες υπηρεσίες. Τόσο η κακή ποιότητα κατασκευής όσο και η
ελλιπής συντήρηση έχουν οδηγήσει κάποια από αυτά, να θεωρούνται σήμερα ακατάλληλα προς χρήση και μη ασφαλή.
Αξίζει να σημειωθεί ότι τα κτίρια που κατασκευάστηκαν εντός του διαστήματος της δικτατορίας στην Ελλάδα (1967-1974),
παρουσιάζουν προβλήματα λόγω της κακής ποιότητας των υλικών που χρησιμοποιήθηκαν, καταρρίπτοντας το μύθο περί “αξιόλογων
δημοσίων έργων από τη χούντα”.   

Ένα από αυτά είναι και το 2ο Δημοτικό Σχολείο Ζακύνθου το οποίο κατασκευάστηκε το 1972, και πρόσφατα κρίθηκε ακατάλληλο
και μη ασφαλές. Ως αποτέλεσμα οι μαθητές τόσο του Δημοτικού σχολείου όσο και του νηπιαγωγείου που φιλοξενούσε το κτίριο,
έχουν διαμοιραστεί σε 5 δημοτικά σχολεία και στην Ξενοπούλειο βιβλιοθήκη αντίστοιχα, και το γεγονός αυτό με τη σειρά του
δημιουργεί επιπλέον προβλήματα στη λειτουργία τους, αφου ήδη είναι υποβαθμισμένα και υποστελεχομένα.  

Ο μηχανικός που ασχολείται με τη μελέτη στατικής επάρκειας του κτιρίου αναφέρει πως η ανεπάρκεια στα υποστυλώματα του
ισογείου βρίσκεται σε ποσοστό 90%, ενώ επισημαίνει ότι σε περιπτώσεις έκτακτης ανάγκης όπως σεισμός ή πυρκαγιά η διαφυγή
από το σημείο είναι δύσκολη καθώς οι δρόμοι είναι στενοί και δεν υπάρχουν ουσιαστικές έξοδοι διαφυγής.

Εκτός από την κακή ποιότητα κατασκευής του κτιρίου, φαίνεται πως και η συντήρηση του στη διάρκεια των ετών λειτουργίας
του ήταν ελλιπής ως ανύπαρκτη.

Αυτό δημιουργεί ερωτήματα σχετικά με τα χρήματα που έχουν δαπανηθεί για τη συντήρηση του κτιρίου μέχρι σήμερα, και κατά
πόσο αυτά τελικά εξυπηρέτησαν το σκοπό τους. Ενώ υπάρχουν σενάρια για προσωρινές λύσεις όπως προκατ κτίρια στο χώρο του
μουσικού σχολείου, φαίνεται πως ο μόνος τρόπος αυτό να είναι ξανά κατάλληλο και ασφαλές, είναι κατεδάφιση και εκ νέου
ανέγερση του.

Σε κάθε περίπτωση, τόσο η δημοτική αρχή όσο και η περιφερειακή αρχή, χρειάζεται να δεσμευτούν για την πραγματοποίηση των
προσωρινών λύσεων, καθώς και την άμεση διαχείριση του υφιστάμενων προβλημάτων του κτιρίου, συνυπολογίζοντας τα αιτήματα
του συλλόγου γονέων και κηδεμόνων που διεκδικούν τα -αλλού αυτονόητα- δικαιώματα των παιδιών τους στην εκπαίδευση.  
Στηρίζουμε τα αιτήματα και τον αγώνα της Ένωσης Συλλόγων Γονέων και Κηδεμόνων των μαθητών Ζακύνθου, σύμφωνα με την
ανακοίνωση που αναρτήθηκε στις 11/9/2024:

“Η Ένωση Συλλόγων Γονέων των Μαθητών Ζακύνθου στηρίζει τους γονείς, τους μαθητές, όπως και τους εκπαιδευτικούς του 2ου
Δημοτικού και του 2ου Νηπιαγωγείου που δίνουν μάχη για να διαφυλάξουν την συνέχεια και το μέλλον του σχολείου, με σκοπό
ΕΝΑ ΝΕΟ, ΣΥΓΧΡΟΝΟ ΚΑΙ ΑΣΦΑΛΕΣ ΣΧΟΛΙΚΟ ΣΥΓΚΡΟΤΗΜΑ, για τα παιδιά του κέντρου της πόλης της Ζακύνθου.
Η Ένωση Συλλόγων Γονέων των Μαθητών Ζακύνθου καλεί όλους τους Συλλόγους Γονέων του νησιού να δείξουν με κάθε τρόπο την
αλληλεγγύη τους προς τους Συλλόγους Γονέων του 2ου Δημοτικού και του 2ου Νηπιαγωγείου και όλοι μαζί να διεκδικήσουμε :
Την απρόσκοπτη λειτουργία της εκπαιδευτικής διαδικασίας για όλους τους μαθητές, με κατάλληλο σχεδιασμό ώστε να μην χαθεί
ούτε μία ώρα οποιουδήποτε μαθήματος, ειδικότητας ή μη, καθώς και την λήψη μέτρων για την ομαλή λειτουργία όλων των
σχολικών μονάδων, κατά το χρονικό διάστημα φιλοξενίας του 2ου Δημοτικού στα άλλα Δημοτικά της πόλης.
Ειδική μέριμνα για τη μεταφορά των μαθητών του 2ου Δημοτικού και του 2ου Νηπιαγωγείου από και προς ένα κεντρικό σημείο
της πόλης, σε κάθε στάδιο της προσωρινής τους μεταστέγασης, και κατά τη λειτουργία τους στα άλλα Δημοτικά Σχολεία και
την Ξενοπούλειο Βιβλιοθήκη, αλλά και κατά την λειτουργία τους στο προκάτ σχολείο στο χώρο δίπλα από το Μουσικό Σχολείο,
προς διευκόλυνση των οικογενειών των μαθητών, αλλά και προς αποφυγή μεγιστοποίησης του ήδη έντονου κυκλοφοριακού
προβλήματος της πόλης.

Την κατάλληλη διαμόρφωση του χώρου εγκατάστασης των προκάτ αιθουσών που θα στεγάσουν το 2ο Δημοτικό και Νηπιαγωγείο,
ώστε να εξασφαλίζονται όλοι οι όροι ασφάλειας και υγιεινής, αλλά και ένα όμορφο, ευχάριστο και φιλικό προς τους μικρούς
μαθητές περιβάλλον.

Την εκπόνηση ολοκληρωμένου σχεδίου έκτακτης ανάγκης για τους μαθητές και τους εκπαιδευτικούς όλων των σχολείων που θα
στεγάζονται στο ίδιο οικόπεδο του Εθνικού Ιδρύματος Νεότητας (2ο Γυμνάσιο – 3ο Γυμνάσιο – Μουσικό Γυμνάσιο-Λύκειο – 2ο
Δημοτικό – 2ο Νηπιαγωγείο), καθώς και την επικαιροποίηση ή την εκπόνηση νέων σχεδίων έκτακτης ανάγκης για όλα τα σχολεία
της Ζακύνθου.

Την άμεση ολοκλήρωση της μελέτης στατικής επάρκειας και αποκατάστασης του κτηρίου του 2ου Δημοτικού και της τελικής
εισήγησης των αρμόδιων Υπηρεσιών για την κατάστασή του και τύχη του.
Την εκπόνηση ολοκληρωμένου σχεδίου για την άμεση ανέγερση νέου, σύγχρονου και ασφαλούς σχολικού συγκροτήματος ή δύο
ξεχωριστών σχολικών κτηρίων, για την στέγαση του 2ου Δημοτικού και του 2ου Νηπιαγωγείου, εντός των γεωγραφικών τους
ορίων στο κέντρο της πόλης της Ζακύνθου, με αυστηρό χρονοδιάγραμμα και έλεγχο αυτού.
Την άμεση διενέργεια πλήρους και ενδελεχούς ελέγχου με σύγχρονες επιστημονικές μεθόδους σε όλα τα σχολικά κτίρια του
νησιού.

Σε αυτή την συγκυρία, η ενότητα μεταξύ των γονέων είναι απαραίτητη, καθώς η διεκδίκηση για σχολικές υποδομές σύγχρονες
και ασφαλείς, που να ικανοποιούν τις σύγχρονες μορφωτικές και κοινωνικές ανάγκες των παιδιών μας, είναι υπόθεση όλων
μας.

Επιπλέον, ο Σύλλογος Γονέων και Κηδεμόνων του 2ου Δημοτικού Σχολείου συμμετείχε στη συγκέντρωση διαμαρτυρίας στις
2/10/2024 διεκδικώντας “καλύτερες συνθήκες στα σχολεία μας, πλήρη χρηματοδότηση, και άμεσες προσλήψεις εκπαιδευτικού και
βοηθητικού προσωπικού”, αφού σύμφωνα με την ανακοίνωση τους:
“Η κατάσταση αυτή τη στιγμή είναι απαράδεκτη. Τα σχολεία μας υπολειτουργούν. Δεν υπάρχουν καν τα βασικά: χαρτί
τουαλέτας, καθαριστικά, και πολλές φορές οι διευθυντές αναγκάζονται να αγοράζουν υλικά από την τσέπη τους ή να ζητούν
από τους γονείς να καλύψουν τα κενά.
Την ίδια στιγμή δεν προσλαμβάνονται εκπαιδευτικοί, νοσηλευτές και βοηθητικό προσωπικό, καθώς οι προσλήψεις που γίνονται
αφορούν κενά που έχουν δημιουργηθεί λόγω συνταξιοδότησης.”
